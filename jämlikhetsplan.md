# Datateknologerna vid Åbo Akademi rf:s jämlikhetsplan 

## 1. Utgångspunkt och målsättningar

Jämlikhetsplanen hör till föreningens regler och föreskrifter. Planen uppdateras vid behov av styrelsen utvalda trygghetspersoner.

- Fastställd av Alexander Berts, Ida Wiberg och Linnéa Lehtonen den 10.4.2024.
- Justerad 13 februari 2025. 

Datateknologerna vid Åbo Akademi rf:s (DaTe) mål är att vara en jämlik och jämställd ämnesförening. DaTe förbinder sig till att säkerställa att föreningens verksamhet är öppen för alla, tillgänglig för alla samt att tillgänglighetsfrågor beaktas och diskriminerande och olämpligt beteende hanteras på ett lämpligt sätt.

Jämlikhetsplanen fastställer mål och åtgärder för att främja likabehandling. Planen beskriver det beteendet som ska följas vid DaTes evenemang och utrymmen, samt principer för en tryggare miljö.

Inget olämpligt eller ojämlikt beteende, av något slag, tolereras inom DaTes verksamhet. Detta inkluderar till exempel all sorts mobbning, diskriminering, trakasserier, rasism, olämpliga kommentarer eller annat olämpligt beteende. Exempel på diskriminering är bland annat, kommentarer och skällsord gällande socioekonomisk bakgrund, sexualitet, politisk övertygelse och funktionsvariation.

Trakasserier är kopplade till den personliga upplevelsen hos den utsatta personen.

Som medlem i föreningen förbinder man sig till att följa DaTes regler och föreskrifter, samt därmed även att agera i enlighet med jämlikhetsplanen. Även övriga deltagare på DaTes evenemang förbinder sig till att agera i enlighet med jämlikhetsplanen. DaTe har tre (3) trygghetspersoner som sköter trakasseriärenden inom föreningen. Ombuden består av föreningens gulnäbbsansvarig samt två (2) andra av styrelsen utsedda medlemmar som i mån av möjlighet tillhör två olika könstillhörigheter. Verkställandet och uppföljningen av verksamheten enligt jämlikhetsplanen åligger i första hand styrelsen samt föreningens trygghetspersoner. Föreningens styrelse skall även se till att det finns möjlighet att verkställa och agera enligt planen samt även att värna om att planen följs.


## 2. DaTes principer för tryggare rum

DaTes principer för tryggare rum är ett verktyg för att skapa en säker, respektfull, icke-diskriminerande miljö inom DaTes verksamhet och utrymmen. Principerna för tryggare rum syftar på att alla är välkomna att delta i DaTes verksamhet och att det är säkert att delta i DaTes evenemang.

Styrelsen, andra funktionärer och medlemmarna i föreningen har åtagit sig att följa principer för tryggare rum, inklusive följande:

Möt och var öppen. Behandla andra jämlikt och var öppen för mångfald. Generalisera inte och gör inga antaganden om andras förmågor, kön, sexualitet, könsidentitet, sexuella läggning eller andra personliga egenskaper. Det är på varje individs ansvar att tänka efter och vara medveten om hur man behandlar en annan person.

Respektera allas personliga utrymme och självständighet. Behandla andra med respekt och kom ihåg att alla definierar sina egna psykiska och fysiska gränser. Använd inte nedvärderande eller kränkande språk.

Lyssna och lär. Ge utrymme för andras åsikter i konversationer och var öppen för deltagarnas olikheter. Ge och ta emot kritik på ett konstruktivt sätt.

Be om ursäkt om du avsiktligt eller oavsiktligt har förolämpat en annan person. Förringa inte andras erfarenheter eller åsikter.

Genom att anmäla sig till DaTes evenemang godkänner man att man läst och lovar följa jämlikhetsplanen.

Ifall man vittnar trakasseri, diskriminering eller annan form av olämpligt beteende, har man ansvaret att rapportera om det till DaTes trygghetspersoner, någon medlem från DaTes styrelse, fylla i formuläret för olämpligt beteende (formuläret hittar man på DaTes hemsida) eller den utsedda trygghetspersonen vid ett evenemang.

Kränkande kommentarer och handlingar gällande kön, sexuell läggning, tro, förmögenhet, bakgrund, nationalitet, språkkunskaper, ålder, funktionsvariationer, livssituation och utseende tillåts ej inom DaTes verksamhet.


## 3. Åtgärder och indikatorer

Åtgärderna och indikatorerna beskriver detaljerna i jämlikhetsplanen samt mål och åtgärder för att uppnå dem. Den anger även indikatorer för att mäta uppföljningen och utvärdering av hur målen har uppnåtts.


### 3.1 Allmänna mål

#### Mål
DaTe har en öppen miljö, med nolltolerans för trakasserier, eller annat olämpligt beteende.

#### Åtgärder
Föreningens medlemmar informeras om jämlikhetsplanen och principerna för tryggare rum.

Ett formulär för rapporterande av trakasserier finns på DaTes hemsida där man kan anmäla om eventuella trakasserier eller ge återkoppling på uppföljandet av jämlikhetsplanen. Man har möjlighet att svara på formuläret anonymt.

Trygghetspersonerna tar i första hand om rapporteringarna i formuläret. De behandlar situationen enligt behov. Kontakt med styrelsen tas endast om personen i fråga anser det nödvändigt samt ger tillåtelse.

Ifall behov finns kan trygghetspersonerna även ta hjälp av föreningens kurator eller ÅAS trakasseriombud. Kontakt till kuratorn eller ÅAS trakasseriombud tas endast vid behov samt tillåtelse av den utsatte. Styrelsen utfärdar eventuella varningar eller portförbud, ifall den utsatte begär vidare åtgärder eller undersökningar.

#### Uppföljning
Har det kommit in svar på formuläret på hemsidan?
Har svaren på formuläret beaktats och gåtts igenom?


#### Mål
DaTe har tydliga åtgärder för att ta itu med all sorts olämpligt beteende. Exempel på åtgärder finns i paragraf 5 i detta dokument.

#### Åtgärder
Styrelsen väljer varje år trygghetspersoner som sköter trakasseriärenden. På varje evenemang har DaTe trygghetspersoner på plats som presenterar sig före evenemanget börjar. Ifall det på DaTes evenemang inträffar något som anses som olämpligt skall det meddelas till någon av trygghetspersonerna, styrelsemedlem eller övriga ansvariga.

#### Uppföljning
Har trygghetspersonerna presenterat sig?
Är styrelsen, funktionärer och medlemmar medvetna om jämlikhetsplanen?


#### Mål
DaTes medlemmar vet hur de skall gå till väga ifall de stöter på osakligt beteende.

#### Åtgärder
På DaTes evenemang informeras hur man skall gå till väga i situationer med osakligt beteende. På DaTes hemsida finns det ett formulär för att anonymt kunna göra en anmälan av osakligt beteende. Personer med åtkomst till de inskickade formulären är trygghetspersonerna samt styrelsen. På begäran kan den utsatte bli kontaktad av en trygghetsperson eller styrelsemedlem.

#### Uppföljning
Finns trakasseriformuläret på hemsidan?
Är trakasseriformuläret lättillgängligt?
Har det informerats om hur man skall gå till väga i situationer med osakligt beteende på DaTes evenemang?

### 3.2 Kön och sexuell inriktning

#### Mål
Varje person känner sig trygg. Alla skall tagas hänsyn för och accepteras i DaTes verksamhet, oberoende personens sexuella inriktning, könsidentitet, uttryckande av sitt kön eller andra alternativt påverkande faktorer.

#### Åtgärder
På DaTes ordnade evenemang, på hemsidan, i kommunikationen, i verksamheten och på formulär används inkluderande och icke-diskriminerande språk.

Verksamheten granskas och utvecklas från köns och sexuella minoriteters synvinkel.

Nedsättande språk och handlingar kring kön och sexuell inriktning är ej tillåtet inom DaTes verksamhet.

#### Uppföljning
Har det samlats in feedback, som i huvudsak beaktar kön och sexuella minoriteters perspektiv?

### 3.3 Hälsotillstånd och handikapp

#### Mål
DaTe tar i hänsyn medlemmarnas möjliga begränsningar i sin verksamhet. Inkluderat även särskilda behov, hälsa och funktionsförmåga. Alla DaTes medlemmar skall ha en möjlighet att tryggt delta i deras evenemang.

#### Åtgärder
DaTes evenemang ordnas på platser som är tillgängliga för alla. Ifall evenemangen kräver anmälan, finns både information om tillgänglighet samt en ruta för att fylla i alternativa tillgänglighetsbehov. Evenemangsansvariga tar behoven i hänsyn och gör sitt bästa för att se till att de blir förverkligade.

#### Uppföljning
Har tillgänglighet tagits i beaktande vid evenemang?

Har det meddelats om möjliga tillgänglighetsförhinder innan evenemanget?

Har det tagits emot önskemål samt feedback hur man kan förbättra tillgänglighet vid evenemang?

### 3.4 Nationalitet och språk

#### Mål
Oberoende nationalitet eller språkkunskaper har man möjlighet att delta i DaTes verksamhet samt evenemang.

#### Åtgärder
Vi eftersträvar att få vår hemsida översatt till både finska och engelska inom snar framtid. På våra evenemang tar vi i beaktande deltagare som pratar andra språk än svenska och ser till att de inte blir utanför. Vår utis tutor introducerar utbytesstudenterna till DaTe och gör det klart för dem att de är välkomna på våra evenemang.

#### Uppföljning
Är det möjligt att få hemsidan på finska/engelska?

Är inlägg på social media gjort både på finska/engelska?

### 3.5 Tro, religion och åsikter

#### Mål
Medlemmarna inom DaTe respekterar och behandlar jämlikt andra individers tro, religion, åsikter och värderingar.

#### Åtgärder
Trygghetspersonerna går igenom och påminner medlemmarna om jämlikhetsplanen på medlemsmöten ungefär en gång per termin samt vid behov.

#### Uppföljning
Vi samlar in och tar emot respons av medlemmarna via olika kanaler.

### 3.6. Ålder, livssituation och förmögenhet

#### Mål
DaTes medlemmarna kan delta i DaTes verksamhet oberoende på individens ålder, livssituation eller förmögenhet.

#### Åtgärder
DaTe ordnar en mångsidig verksamhet som medlemmarna kan delta i, oberoende på individens livssituation eller bakgrund. DaTe ordnar även alkoholfria evenemang. DaTe ordnar verksamhet vid varierande tidpunkter i veckan och i dygnet. DaTe ordnar även gratis evenemang.

#### Uppföljning
Har verksamhet och evenemang ordnats vid olika tidpunkter i veckan och i dygnet?

Har det ordnats alkoholfria evenemang?

Har det ordnats gratis evenemang?

Har det samlats in feedback gällande ämnet?


## 4. Kunskap om jämlikhet och informering

Jämlikhetsplanen kan hittas på DaTes hemsida och som deltagare på DaTes evenemang förväntas man vara medveten om och godkänna innehållet i detta dokument. Jämlikhetsplanen kommer att länkas i evenemangsbeskrivningarna så att deltagarna lätt kan bekanta sig med planen. Nya studeranden i DaTe bör introduceras till jämlikhetsplanen i början av deras studier.

Trygghetspersonerna eller styrelsen påminner och går igenom jämlikhetsplanen på medlemsmöten, ca. en gång per termin samt vid behov.

# 5. Instruktioner för funktionärer/deltagare vid problemsituationer

Alla ska bemötas respektfullt. När man hanterar problemsituationer är det viktigt att ta reda på vad som hänt och om den störande parten förstår situationen. Det är även oerhört viktigt att ta itu med det störande beteendet. Allt för fulla personer som beter sig olämpligt bör avlägsnas från evenemanget. Om det behövs hjälp för att hantera en problemsituation kan man alltid fråga hjälp av föreningens trygghetspersoner, styrelsemedlemmar eller evenemangets personal.

Nedan finns exempel på hur funktionärer på DaTes evenemang (ansvarspersoner, arbetare, eller dylikt) ska agera i vissa situationer. Förutom exemplen nedan bör funktionärerna även använda sunt förnuft och eget omdöme om situationen.

Trygghetspersoner, styrelsemedlemmar och arbetare som hanterar problemsituationerna bör vara nyktra. Om trygghetspersonerna eller styrelsemedlemmarna som kallas till situationen inte anser sig vara tillräckligt nyktra, måste de kalla på en av evenemangets arbetare.

Detta dokument kommer länkas i varje evenemangsbeskrivning.

**Hur man agerar i en situation där:**

En funktionär eller annan deltagare märker en möjlig och osäker problemsituation mellan deltagare (t.ex. om någon ser obekväm ut och vill ta sig ur situationen).

1. Håll ett öga på situationen. Undersök om det är frågan om en vanlig diskussion eller om personen/personerna i fråga upplever situationen som obekväm.

2. Ifall situationen verkar obekväm så kan funktionären eller deltagaren som upptäckt situationen försiktigt undersöka om allt är okej.

    2.1. Man kan fråga om allt är okej eller hur det går och på så vis undersöka situationen närmare.

    2.2. Om funktionären eller deltagaren som upptäckt situationen inte själv vill eller vågar ta itu med situationen så kan hen kontakta någon av DaTes trygghetspersoner eller någon från föreningens styrelse för att ta hand om situationen. Fråga alltid hjälp ifall det känns tveksamt att ta itu med en situation.

    2.3. Ifall personen/personerna i fråga verkar som att de vill ut ur situationen, kan man försiktigt fråga dem att komma med och på det sättet avlägsna dem ur situationen. I detta fall bör man kolla att personen som orsakat den obekväma situationen inte följer efter.

3. Till sist rekommenderas det att ta kontakt med trygghetspersonerna eller någon i föreningens styrelse så att situationen kan lösas på bästa möjliga sätt.


En funktionär eller annan deltagare märker en situation som innefattar fysiskt närmande där andra parten helt klart inte vill vara delaktig (t.ex. antastande eller fysiskt berörande).

1. Funktionären eller deltagaren som lagt märke till situationen går omedelbart, men sakligt mellan personerna i fråga ifall hen vågar och risken för våld inte är för stor.

    1.1. Ifall funktionären eller deltagaren inte själv vågar ta itu med situationen, bör hen omedelbart ta kontakt med någon av trygghetspersonerna, någon ur föreningens styrelse eller annan funktionär.

2. Situationen bör behandlas sakligt och parterna bör separeras från varandra utan att orsaka en större scen.

3. Den störande parten bör tas till sidan för att kunna diskutera privat om hur personens beteende är problematiskt. Man kan även ta med någon av föreningens trygghetspersoner eller styrelsemedlemmar, speciellt om det är frågan om en allvarligare överträdelse eller ifall det känns nödvändigt.

    3.1. Ifall det är frågan om fortsatt störande beteende eller enskilda instanser av allvarligare problemsituationer, som ger grund för att personen bör avlägsna sig från evenemanget, så bör detta meddelas omedelbart åt en trygghetsperson eller styrelsemedlem. Funktionären eller deltagaren som lagt märke till situationen får inte själv avlägsna personen från evenemanget, men får be personen att lämna evenemanget självmant.

    3.2. Endast arbetare på evenemanget har rätt att avlägsna personen i fråga.

4. Man bör fråga personen som upplevt fysiska trakasserier om allt är okej. Ifall personen vill prata med en representant från DaTe, måste åtminstone en trygghetsperson, styrelsemedlem, alternativt en arbetare kallas till platsen.

5. Händelsen rekommenderas att meddelas åt styrelsen oavsett.


Slagsmål.

1. Det är oftast mycket människor omkring situationen, som instinktivt antingen försöker lugna ner eller eskalera situationen.

2. Offra aldrig ditt eget välmående ifall du inte kan kontrollera situationen.

3. Det är viktigast att lugna ner situationen och separera personerna från varandra samt att undvika att andra personer ansluter sig till situationen.

4. De som deltagit i slagsmålet separeras från varandra och förs till separata och lugna utrymmen.

5. Deltagarna i slagsmålet får lugna ner sig och sedan kallar man på närvarande trygghetspersoner, styrelsemedlemmar eller arbetare för att diskutera situationen.

    5.1. Om någon av de som deltagit i slagsmålet klart och tydligt har provocerat slagsmålet, måste personen/personerna avlägsnas från evenemanget. Vidare åtgärder tas av trygghetspersonerna, alternativt styrelsen eller arbetare.

    5.2. Ifall alla deltagare i slagsmålet är skyldiga så måste alla parter avlägsnas från evenemanget vid olika tidpunkter.

OBS! En del av problemsituationerna beror på överflödig alkoholkonsumtion. Detta tar inte bort personens ansvar, men det bör noteras att personens beteende kan vara oförutsägbart.
